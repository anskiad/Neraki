# Neraki
Αποθετήριο του 1ου Νηπιαγωγείου Κέρκυρας  για τη συμμετοχή στον Διαγωνισμό  Ανοιχτών Τεχνολογιών

Τίτλος έργου: Νησάκι χωρίς νεράκι! Γρήγορα το μελισσάκι! (Robo-Φαίακες)

ΘΕΜΑ: Πράσινη διαχείριση νερού, αειφορία, έξυπνη πόλη
ΣΤΟΧΟΙ: Οι μαθητές: -Να προβληματιστούν για προβλήματα της καθημερινότητας που αφορούν το περιβάλλον και την προστασία του.
-Να εισαχθούν στις βασικές αρχές του προγραμματισμού και της ρομποτικής, μέσα από δραστηριότητες κωδικοποίησης
-Να συνεργαστούν για την επίτευξη ενός κοινού στόχου
-Να παρουσιάζουν και να υποστηρίζουν τις απόψεις και τις δημιουργίες τους.
-Να κτίσουν σταδιακά την ταυτότητα του ενεργού πολίτη με στόχο τη δημιουργία μιας βιώσιμης πόλης

Α. ΣΥΝΤΟΜΗ ΠΕΡΙΓΡΑΦΗ
Ένα από τα μεγαλύτερα προβλήματα των νησιωτικών περιοχών είναι αυτό της λειψυδρίας κατά τους καλοκαιρινούς μήνες. Η αλλόγιστη σπατάλη ένεκα του τουρισμού, αλλά και η έλλειψη κατάλληλων υποδομών για οικονομία κατά την υδροδότηση εντείνει το περιβαλλοντικό πρόβλημα της λειψυδρίας. Ωστόσο σε ένα νησί όπως η Κέρκυρα το οποίο κατά τους χειμερινούς μήνες σημειώνει υψηλά ποσοστά βροχόπτωσης το πρόβλημα της λειψυδρίας μπορέι να αντιμετωπιστεί με τις κατάλληλες υποδομές. Βασικός σκοπός του έργου είναι η εμπλοκή των παιδιών προσχολικής ηλικίας σε θέματα αειφορίας και προστασίας του περιβάλλοντος και η διαμόρφωση της ταυτότητας ενός ενεργού πολίτη.  Θα δημιουργηθεί από τα παιδιά ένα παιχνίδι κώδικα μέσα από το οποίο θα προτείνουν λύσεις για το πρόβλημα της λειψυδρίας και της αντιμετώπισής της με την αξιοποίηση του βρόχινου νερού. Θα δοθεί έμφαση στη διάχυση του έργου σε όμορες σχολικές μονάδες και στην ευρύτερη τοπική κοινωνία, ώστε να υπάρξει μετάδοση της γνώσης καθώς και ανατροφοδότηση.

Β. ΑΝΑΛΥΣΗ ΔΙΔΑΚΤΙΚΟΥ ΣΕΝΑΡΙΟΥ ΠΡΟΕΤΟΙΜΑΣΙΑ - ΑΡΧΙΚΟΣ ΠΡΟΒΛΗΜΑΤΙΣΜΟΣ
Στα πλαίσια του εργαστηρίου δεξιοτήτων με θέμα το νερό η εκπαιδευτικός αρχικά πρόκειται να παρουσιάσει στα νήπια εικόνες σχετικές με το θέμα στην ολομέλεια. Μέσα από τον καταιγισμό ιδεών  θα δημιουργηθεί ένας εννοιολογικός χάρτης με τη χρήση του εργαλείου coggle.it, ώστε να καταγραφούν οι πρότερες γνώσεις και εμπειρίες των νηπίων σχετικά με το θέμα και μέσα από τη διερεύνηση να οδηγηθούν σταδιακά στον εντοπισμό του προβλήματος. Αρχικά θα δοθεί έμφαση στον κύκλο του νερού για να γνωρίσουν τα παιδιά τις ιδιότητες, τα φαινόμενα και τη σημασία του νερού στη ζωή μας και σε μια πόλη. Στη συνέχεια θα συζητηθεί το γεγονός ότι στο νησί της Κέρκυρας σημειώνεται υψηλό ποσοστό βροχόπτωσης κατά τους φθινοπωρινούς και χειμερινούς μήνες, καθώς και το πρόβλημα υδροδότησης που σημειώνεται κατά τους καλοκαιρινούς μήνες.

ΦΑΣΗ 1η - ΕΙΣΑΓΩΓΗ ΣΤΟ ΘΕΜΑ
	Μια βροχερή μέρα στην Κέρκυρα η φίλη μας η μελισσούλα (Bee Bot) ήρθε και κρύφτηκε στην τάξη μας για να προστατευτεί από τη βροχή! Ωστόσο ήταν πολύ προβληματισμένη, αφού το καλοκαίρι που έκανε πάλι βόλτες στη γειτονιά μας δεν έβρισκε καθόλου νερό να δροσιστεί! Αναρωτήθηκε λοιπόν, πώς γίνεται το χειμώνα να έχουμε τόση βροχή και να μην κρατάμε και λίγο για το καλοκαίρι! Τι μπορούμε να κάνουμε για να μη μας τελειώνει το νερό; Αυτές τις απορίες θα προσπαθήσουμε να λύσουμε και θα σκεφτούμε τρόπους για να κάνουμε οικονομία στο νερό αξιοποιώντας το νερό της βροχής! Χρησιμοποιώντας το διαδίκτυο και τη φωνητική πληκτρολόγηση θα αναζητήσουμε αρχικά πληροφορίες για το ταξίδι της βροχής και τον κύκλο του νερού. Αξιοποιώντας το Bee Bot θα κωδικοποιήσουμε τον κύκλο του νερού και θα ζητήσουμε από τη μελισσούλα να ακολουθήσει τον κώδικα για να καταλάβει που πάει το νερό της βροχής! Τέλος, θα αναζητήσουμε στο διαδίκτυο τρόπους για να αξιοποιήσουμε το βρόχινο νερό στην καθημερινότητά μας, ώστε να αντιμετωπίσουμε την καλοκαιρινή λειψυδρία με βιώσιμο τρόπο. 

ΦΑΣΗ 2Η - ΤΕΛΙΚΗ ΚΑΤΑΣΚΕΥΗ
	Έχοντας μάθει στο Νηπιαγωγείο να δουλεύουμε ομαδοσυνεργατικά θα χωριστούμε σε ομάδες και μέσα από την αξιοποίηση εργαλείων web 2.0 κάθε ομάδα μέσα από τη ψηφιακή δημιουργία μιας αφίσας θα παρουσιάσει τις προτάσεις της για την αξιοποίηση του βρόχινου νερού. Πιθανές προτάσεις θα ήταν να συλλέξουμε το βρόχινο νερό για να ποτίζουμε τους χώρους πρασίνου στην πόλη μας ή για να πλένουμε τα αυτοκίνητά μας. Κάθε αφίσα θα συνδεθεί με ένα κωδικό QR. Στη συνέχεια θα αξιοποιήσουμε τη διάφανη πίστα του Bee Bot για να μεταφέρουμε τη μελισσούλα στο νησί της Κέρκυρας. Η μελισσούλα θα προγραμματιστεί κατάλληλα έτσι ώστε να κατευθύνεται αρχικά προς τα μέρη που θα έχουμε συμφωνήσει ότι θα συλλέγεται το βρόχινο νερό. Από εκεί θα “μαζεύει” νερό και με τη βοήθεια των παιδιών θα κατευθύνεται προς την πλατεία της πολης για να ποτίσει τα παρτέρια ή προς το πάρκινγκ  για να πλύνει τα αυτοκίνητα. Όταν η μελισσούλα φτάσει στον προορισμό της τα παιδιά με τη βοήθεια ενός τάμπλετ θα “διαβάσουν” τον QR κώδικα, ώστε να εμφανιστεί η αφίσα με την πρότασή τους.

ΦΑΣΗ 3η - ΔΙΑΧΥΣΗ - ΑΞΙΟΛΟΓΗΣΗ
	Αφού ολοκληρωθεί η παραπάνω διαδικασία το παιχνίδι που δημιουργήσαμε θα παρουσιαστεί στους μαθητές και εκπαιδευτικούς του συστεγαζόμενου Δημοτικού σχολείου με στόχο να αξιολογηθεί η επιτυχία του, καθώς και να εντοπιστούν σημεία προς βελτίωση ή διόρθωση. Στη συνέχεια, θα δημιουργήσουμε ψηφιακά ένα βίντεο, το οποίο θα κοινοποιήσουμε σε γονείς και κηδεμόνες των μαθητών, καθώς και στο ιστολόγιο του Νηπιαγωγείου μας. Στη συνέχεια, σκοπεύουμε να ζητήσουμε ακρόαση από τη Δήμαρχο Κερκυραίων για να της παρουσιάσουμε τις προτάσεις μας και τέλος θα κοινοποιήσουμε τις ιδέες μας στον έντυπο και ηλεκτρονικό Τύπο της Κέρκυρας. 
  
  Λίστα προτεινόμενου εξοπλισμού:
  1)Τάμπλετ (διαθέτει το σχολείο)
  2)πίστα BeeBot – Ο Κύκλος του Νερού  
  3)Πίστα Διαφάνεια BeeBot 90×105
  4)TTS Εκπαιδευτικό Παιχνίδι Bee-Bot 


